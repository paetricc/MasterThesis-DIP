\chapter{Úvod}
Na každém kroku se v běžném životě setkáváme s problémy, jako je například plánování tras, správa financí nebo organizace času, a algoritmy nám pomáhají tato rozhodnutí automatizovat pomocí výpočetní techniky. 
Ať už se jedná o nalezení nejkratší cesty v~navigačním systému~\cite{navigation} nebo optimalizaci jízdního řádu metra~\cite{metro}, algoritmy se snaží najít optimální řešení z velkého množství možností. 
Některé z nich však spadají do skupiny problémů, u~nichž je nalezení nejlepšího možného řešení výpočetně velmi náročné. 
Takové řešení není možné nalézt v rozumném čase, a proto se využívají přístupy, které se snaží vyhledat dostatečně kvalitní řešení v přijatelném čase. 

Jedním z těchto přístupů je počítání podle přírody, což je disciplína zaměřená na návrh algoritmů, které se inspirují přírodou a jejími procesy. 

Do podoblasti počítání podle přírody spadá evoluční počítání, které zahrnuje algoritmy inspirované biologickou evolucí, souhrnně označované jako evoluční algoritmy~\cite{IntroductionToEvoComputing}. 
Tyto algoritmy při výpočtu využívají evoluční mechanismy selekce, mutace a křížení za účelem efektivního prohledávání stavového prostoru. 
Přestože evoluční algoritmy nalezly uplatnění v~široké škále aplikací, například při návrhu neuronových sítí nebo v medicínských diagnostických systémech~\cite{ea-applications}, potýkají se s určitými omezeními, jako je uváznutí v lokálním minimu/maximu nebo pomalé konvergenci k řešení. 
Je proto důležité udržovat správnou rovnováhu mezi průzkumem stavového prostoru a zužitkováním oblastí se slibnými výsledky.

Do výpočetních metod inspirovaných přírodou spadá také fyzikální počítání, které využívá principy z různých oblastí fyziky. 
Jedním z příkladů je kvantová mechanika, která pracuje s fenoménem superpozice, kdy částice může být v současné době ve více stavech, dokud není pozorována. 
Tento princip ilustroval Erwin Schrödinger ve slavném myšlenkovém experimentu s kočkou v~krabici, která je zároveň živá i mrtvá, dokud není krabice otevřena~\cite{QuantumMechanics}. 
Na podobném principu umožňují kvantové výpočty zpracovávat více možností současně, což může výrazně urychlit řešení některých výpočetně náročných úloh. 
Navzdory tomu, že kvantové počítače zatím nejsou běžně dostupné, lze simulovat některé z~kvantových principů i na klasických počítačích, což vedlo k vývoji kvantově inspirovaných algoritmů. 

Kombinace principů zmíněných podoblastí počítaní podle přírody vedla ke~vzniku kvantově inspirovaných evolučních algoritmů~\cite{QIEA-survey1,QIEA-survey2}. 
Tyto algoritmy využívají principy kvantové mechaniky ke zvýšení efektivity evolučního počítání při prohledávaní prostoru řešení. 

Cílem práce je analyzovat různé typy kvantově inspirovaných evolučních algoritmů při řešení problému batohu, vyhodnotit získané výsledky a porovnat je s~výsledky klasických evolučních metod. 
Součástí analýzy je také identifikace případných omezení a nedostatků zkoumaných přístupů. 
Na základě provedeného zhodnocení je dále navržen, implementován a posouzen vlastní kvantově inspirovaný evoluční algoritmus. 

